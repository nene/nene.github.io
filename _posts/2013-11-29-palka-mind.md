---
layout: post
title: Palka mind!
description: "Suurem töölesaamise kampaania."
modified: 2014-01-02
category: articles
tags: []
image:
  feature: palka-mind-bg.jpg
  credit: Mina ise
---

Kuna hoolimata minu ponnistustest [Fortumos][] ei läinud mu petuskeem
läbi ning ma nende juures tööd ei saanud, otsustasin rünnata tööturgu
suuremamahulise **kampaaniaga:**

![Palka mind!]({{ site.url }}/images/palka-mind.jpg)

Katkusin [cv.ee][] lahti ning saatsin oma pakkumise kõigile Tartus
tegutsevatele IT ettevõtetele, kes midagigi sellist otsisid, milles ma
end kompetentsena tundsin.

## Front-end arendaja (Neway AD OÜ)

**Kuulutus:** Paistis, et otsitakse kedagi, kes kujundusi HTML-i
oskaks valada, sest nõuti Photoshopi ja Wordpressi tundmist.

**Mina:** Reklaamisin end välja kui tubli HTML-i ja JavaScripti
spetsialisti, kes sellise ülesandega kahtlemata hakkama saab.

**Vastus:** Vaikus.

## Frontend developer (Axinom Eesti OÜ)

**Kuulutus:** Sarnaselt eelmisega toodi eelduseks Photoshopi oskus ja
HTML/JS/CSS, kuigi JavaScriptile pandi veits rohkem rõhku, sest toodi
välja ka jQuery ning Knockout.JS.  Üleüldse oli töökuulutus märksa
pikem, aga mitte oluliselt sisukam.

**Mina:** Reklaamisin end taas kui kõige selle spetsialisti, ehkki
Photoshopinduse osas olen pigem Gimpija.

**Vastus:** Nädal aega vaikust.  Seejärel helistati ja kutsuti
intervjuule.  Läksin kohale Plasku kontorisse, kus teatati, et
jutuajamine toimub *in English*, testimaks minu keeleoskust.  Minul
muidugi inglismannide keeles rääkimisega probleeme polnud, küll aga
oli mul villand kogu sellest inglisekeelses keskkonnas töötamisest.
Ning perspektiiv, et seda saab uues töökohas taas kord ohtralt olema,
ei paelunud mind just kuigivõrd.  Lisaks selgus jutu käigus, et
ettevõtte üheks tegevusalaks on DRM tehnoloogia arendamine, mis mulle
aga ideoloogiliselt täiesti vastukarva.  Kirjutasin neile järgmisel
päeval vastuseks, et mina sellele DRM värgile kaasa ei aita, ning
neile rohkem ei kandideeri.

## Veebirakenduste arendaja (Beekman OÜ)

**Kuulutus:** Taas umbes samasse auku, kuigi seekord jäeti Photoshop
välja ja mainiti vaid WordPressi, ning öeldi märksa konkreetsemalt, et
tööülesanneteks on "veebikujunduste kodeerimine" ning "WordPress
kujundusmallide loomine".  Selle selguse eest neile pluss.

**Mina:** Saatsin taas suht samasuguse kirja, kuid siin tõin ka välja
oma Ruby oskusi, sest seda keelt mainiti lisaboonusena, ning ma ei
pidanud seda õnnetut Photoshopi teemat puudutama.

**Vastus:** Küsiti, kui palju ma palka sooviksin.  Seejärel vaikus.

## PHP developer (RR Software Services OÜ)

**Kuulutus:** Otsiti tugevat PHP arendajat, kellel lisaks ka
JavaScripti/jQuery ning Linuxi oskusi.  Meeldivalt tõi kuulutus välja
milliseid tehnoloogiaid ettevõte kasutab, millest jäid mulle
positiivse märgina silma Mercurial ning Jenkins -- seega võis loota
vähe professionaalsemale lähenemisele kui põlveotsas nokitsemine.
Veelgi suurema boonusena toodi välja pakutav palganumber.

**Mina:** Katsusin välja tuua, et tunnen lisaks PHP-le ka muid keeli
ning JavaScripti kogemus on mul päris-päris hea.

**Vastus:** Juba ülejärgmisel päeval läksin vestlusele, kus minu
rõõmuks selgus, et tegelikult plaanivad nad PHP suuremalt jaolt
kõrvale lükata ning rohkem JavaScripti peale suunduda.  Üldse toimus
kogu ettevõtte uuskäivitamine, mis kõik tundus tore ja erutav.  Ka
intervjueerija paistis minuga väga rahule jäävat ning leppisime kokku
esialgses palgaski.  Ainuke puudus, et oma uue kontori plaanisid nad
avada kaugel-kaugel linna servas teaduspargi hoones.

## Tarkvara vanemarendaja (Titanium Systems OÜ)

**Kuulutus:** Paistis, et tegemist on ühe suure ja kolaka projektiga,
kus on palju-palju erinevaid lahendusi ning ammust pärand-kraami
(*legacy shit*).  Vajati tugevat PHP programmeerijat, kes oleks
ühtlasi juhiks noorematele meestele.

**Mina:** Proovisin luua endast pildi kui tublist arendajast, kel just
dokumenteerimise koha pealt on hulgim kogemust, ja kes on juhendanud
ka nooremaid progejavigureid.

**Vastus:** Kiiresti leppisime kokku kohtumise üle-ülejärgmisel
hommikul, kus ühes mitte väga kontorlikus kontoris rääkisin portsu
vanemarendajatega.  Kõik paistiski umbes nii, nagu olin oodanud.  Suur
keerukas süsteem, mis suhtleb üle XML protokollide erinevate
klientidega.  Skaleerumisprobleemid.  Kogukas pärand.  Positiivse
poole pealt kasutasid nad Git-i ning näisid pürgivat väledate
meetodite edukama kasutamise suunas, ning peagi pidi valmima uus vahva
progemiskontor otse minu lähedal kesklinnas.  Alustuseks anti mulle ka
test-ülesanne, mis pani mind taas kord mõtteid mõlgutama [PHP keele
nõmeduse üle][PHP].  Ülesande sooritasin aga maksimumpunktidele ning
ka hiljem kontoris koha peal tehtud JavaScripti progemine oli igati
edukas, mispeale nad mulle ka tööpakkumise tegid.

## Valikud valikud...

Lauale jäi seega kaks kandidaati.  Tundsin, et parem oleks minna
väiksesse paadikesse, mille suunda saan ehk rohkem ja kergemini
mõjutada, kui et üritan ennast teostada suures PHP-aurikus.

Ja nii langetasin otsuse RR Software Services kasuks...

...oleks ma vaid teadnud, [mis mind seal ees ootab.][kood]

[Fortumos]: /2013/11/13/fortumo-test-ulesanne/
[cv.ee]: http://cv.ee
[PHP]: /2013/12/04/php-uus-ning-endiselt-nome/
[kood]: /2013/12/17/ports-uleliigset-koodi/
